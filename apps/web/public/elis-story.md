# Eliščin příběh

## Narození a první záchvat

Eliška se narodila v Jilemnici přirozenou cestou. Odhadovaných 3,8 kg překonala o více než půl kila. Maminka i Eliška měly co dělat. Pomačkanou, zarudlou, ale jinak zdravou Elišku jsme si za pár dní odvezli domů.

Třetí den doma mi manželka volala do práce, že se s Eliškou něco děje, že má nějaké křeče a že má strach. Přiběhl jsem domů, nejdřív nic nenasvědčovalo nějakému problému, ale pak jsem křeče viděl i já. Nevím, jak jinak to popsat, než že Elišce vyhaslo pravé oko a pravá půlka obličeje.

Sebrali jsme se a jeli zase do Jilemnické porodnice. Tam ji prohlédl službu konající lékař a s tím, že ji asi překrmujeme, nás odeslal domů. Kroutili jsme hlavou, ale jeli jsme. Doma se křeče opakovaly. Spíše náhodou jsem se dovolal naší pediatričce, tehdy MUDr. Letákové, a popsal jí situaci. Řekla, ať na nic nečekáme a jedeme na pohotovost do Liberce. Tam Eliška předvedla křeče přímo před lékařem, který hned rozpoznal epileptický záchvat. Převzal si ji na JIP MUDr. Kuchař a tím se rozjela Eliščina zdravotní Odysea.

## Diagnóza a další komplikace

Ve 3 letech nám při hospitalizaci v Krči paní doktorka sdělila na rovinu její podezření na Angelmanův syndrom s tím, že Eliška bude nevzdělavatelná a pravděpodobně se nenaučí mluvit. Doma jsme to obrečeli a shodli se, že umístit Elišku do nějakého ústavu není a nebude možnost, dokud nám to síly dovolí. Angelmanův syndrom se sice geneticky nepotvrdil, ale u 10 % prý bývá genetika neprůkazná.

Kromě jiných neurologických hospitalizací Eliška prodělala v dětství i řadu zlomenin, včetně stehenní kosti nebo palce u nohy. Příčinou většinou byla nejistá chůze a nedostatečně rychlé reflexy při pádu zapříčiněné mozečkovým syndromem. Postupně se u ní vyvinula i skolióza, kde budeme v nejbližší době řešit, jestli by pro ni byla vhodná operace. Perličkou byla operace slepého střeva. Uhodnout, jestli a co jí bolí, je poměrně komplikovaná disciplína.

Rok a půl s námi a Eliškou bydlela ještě babička, která trpí stařeckou demencí. I když jsme se snažili, to už ale bylo nad naše síly, obzvláště když měly obě děvčata své vrtochy najednou. Naštěstí jsme pro babičku našli nový domov v domově důchodců v Rokytnici, kam za ní pravidelně i s Eliškou jezdíme.

## Něco o Elišce

### Komunikace

Eliščina komunikace je velice omezená – nemluví, znakuje jen minimálně a jeden znak nebo výraz nemusí být jednoznačný. Většinou je to hádání, co asi tak chce. Komunikace obvykle vychází z kontextu a s odkazem na předchozí události. Co umí výborně, je říct si o jídlo „Ham", a přesto že sladké v jídelníčku nemívá, nedostatek pohybu způsobuje poměrně velkou nadváhu.

### Emoce

Eliška má emoce bez tlumiče. Pokud má radost, je to opravdu nadšení provázené výskáním, máváním rukama, podupáváním. Pokud se zlobí, je to vztek, zuřivost až hysterický záchvat. Křičí, kouše se do rukou.

Radost Elišce dělá například jakékoli dětské představení, pokud uhodneme, jakou písničku chce zazpívat, nebo třeba když se nese jídlo a lžící se poklepe na okraj talíře. Rozzuří ji téměř spolehlivě, když se má jít na záchod, cesta do školy, nedostane přidat, nebo kolem ní projde brácha.

### Láska k hluku

Je milovnicí hluku. Fascinují ji sbíječky, motorové pily, ohňostroje, proudové motory a podobně. Dokáže s nimi v hlasitosti alespoň držet krok. Problém to bývá, pokud jsme někde na veřejnosti. V jánských lázních ji kvůli tomu omezovali procedury, protože se to nedalo vydržet. My už si zvykáme a býváme oroseni už jen na čele, když vezeme řvoucí Elišku a dívá se na nás celé náměstí. Opravdu nedokážeme zařídit, aby se vrátil balon, který před chvílí přeletěl na obloze.

### Zrcadlení

Nejlepší a nejoblíbenější Eliščinou herečkou, která by zasloužila Oscara i zlatou palmu z Cannes, je pro Elišku Eliška sama. Jakákoli zrcadlící plocha je dost dobrá na to, aby se v ní mohla prohlížet, obdivovat a vyplazovat na sebe jazyk. Z pořadů je jeden z nejoblíbenějších webkamera, ve které se vidí.

### Koupání

Ráda se koupe. V bazénu i doma ve vaně. Trochu potíž je ale doma s přemisťováním z a do vany. Maminka už tuhle proceduru vzdala, protože Eliška je těžší než ona, a tak nastupuje tatínek. Spustit Elišku do vany ještě celkem jde, ale vyndat ji z vany ven, navíc když se Elišce zrovna dvakrát nechce, už vyžaduje poměrně značnou fyzickou zdatnost.

### Každodenní výzvy

Podobné je to se schody. Přemísťování Elišky několikrát denně z patra do patra není nepodobné stěhování almary, nebo tomu, když ing. Pavel Pavel rozchodil sochy na Velikonočních ostrovech.
